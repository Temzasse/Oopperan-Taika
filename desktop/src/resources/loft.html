<!DOCTYPE html>
<html>
<head>
	<meta http-equiv="Content-Type" content="text/html; charset=utf-8" />
	<link rel="stylesheet" type="text/css" href="style.css" />
</head>

<body>

<section>
	<h1>Etiketti</h1>
	<article>Meille Oopperassa on tärkeintä, että viihdyt. Pääasia, että tunnet olosi mukavaksi katsomossa - antaa näyttämöllä ja kulisseissa työskentelevien taiteilijoiden ja muiden ammattilaisten jännittää esityksen onnistumisen puolesta.</article>
</section>
<section>
	<h2>Täytyykö pukeutua iltapukuun?</h2>
	<article>Kansallisooppera on tarkoitettu kaikille ja niinpä pukeutuminenkin on varsin vapaamuotoista. Olet tervetullut, viihdyitpä parhaiten juhlapuvussa tai farkuissa ja villapaidassa.<br><br>Yleisön keskuudessa on kuitenkin havaittavissa perinteistä juhlallisuutta pukeutumisessa: Miehillä näkyy paljon pikkutakkeja ja pukuja, ja näkeepä toisinaan iltapukuihin sonnustautuneita naisiakin. Ensi-iltoihin liittyy hitunen glamouria, jota yleisökin hiukan juhlavammalla pukeutumisellaan usein vaalii.<br><br>Vaikka mitään virallista sääntöä ei ole, näyttää siltä, että yleisö haluaa pukeutua aavistuksen arkea juhlallisemmin tullessaan Kansallisoopperaan. Kyse on kuitenkin omasta valinnasta.<br><br>Hienosti pukeutumisen perinne juontaa siltä ajalta, jolloin oopperaesityksiin tultiin näyttäytymään yhtä paljon kuin katsomaan. Vielä 1800-luvulla katsomo oli esitysten aikanakin valaistu, joten toisten ulkoasua saattoi tarkkailla. Sittemmin katsomon valot on sammutettu esitysten ajaksi ja huomio on keskittynyt näyttämölle.</article>
</section>
<section>
	<h2>Saako oopperaesityksissä taputtaa kesken kaiken?</h2>
	<article>Kyllä saa, ja joskus jopa pitääkin. Monet vanhemmat oopperat jakautuvat selvästi erilaisiin numeroihin, joiden välissä on sitten puhetta tai puheenkaltaista resitatiivia. Musiikkinumerot kuten aariat tai duetot ovat tällöin esityksen kohokohtia, ja säveltäjät kirjoittivat oopperan niin, että aarian jälkeen jäi aplodeille aikaa. Wagnerin oopperoissa ei kuitenkaan tällaisia kohtia juuri enää ole sen paremmin kuin Verdin myöhäisteoksissakaan.<br><br>Monissa myöhemmissä oopperoissakin usein taputetaan, vaikka säveltäjä ei olekaan jättänyt siihen aikaa. Esimerkiksi Puccinin Toscassa tavataan aplodeerata Cavaradossin E lucevan le stelle -aarian päätyttyä, vaikka musiikki jatkuu suoraan. Myös Turandotin kuuluisan Nessun dorman jälkeen orkesteri jatkaa ilman taputustaukoa, ja yleisö saa olla tarkkana, jos aikoo ehtiä osoittaa suosiota tenorille.<br><br>Milloin sitten on syytä taputtaa? Jos et ole varma, voit aina odottaa muiden reaktiota.</article>
</section>
<section>
	<h2>Saako ooppera- tai balettiesityksessä hurrata tai buuata?</h2>
	<article>Kansainvälinen tapa on palkita taiteilija erityisen hienosta ja sydämeenkäyvästä esityksestä. Kansainvälinen oopperayhteisö on omaksunut italiasta tutun "bravo"-huudahduksen. Vastaavasti naispuoliselle voi huudahtaa "brava" ja ansiokkaan dueton tai yhtyekohtauksen päätteeksi "bravi". "Bravon" voi ääntää aivan suomalaisittain, silloin painotus on aito.<br><br>Kaiken kaikkiaan kyse on kuitenkin kommunikatiivisesta tapahtumasta, joten huudahduksen sisältö kannattaa valita niin, että suosionosoituksen kohde ymmärtää viestin sisällön. Suomalaiselle taiteilijalle voi aivan hyvin siis huutaa "hyvä".<br><br>Toisaalta esimerkiksi englannin kielen sanaa "good" kannattaa välttää, koska se on äänneasultaan kiusallisen lähellä pettymyksen ilmaisuun laajalti käytettyä "buu"-äännähdystä. Kohteliaiden suomalaisten suusta buuausta kuulee ani harvoin.</article>
</section>

</body>
</html>
