<!DOCTYPE html>
<html>
<head>
	<meta http-equiv="Content-Type" content="text/html; charset=utf-8" />
	<link rel="stylesheet" type="text/css" href="style.css" />
</head>

<body>
<section>
	<h2>1910-luku</h2>
	<article>Kun Aino Acktén energia ja Edvard Fazerin liikemiestaidot kohtasivat, syntyi vakinainen ooppera, joka on kestänyt tähän päivään asti. Mukaan tulivat kapellimestari Oskar Merikanto, tenori Väinö Sola ja baritoni Eino Rautavaara ja niin pystyttiin järjestämään ensimmäinen esitys 2.10.1911. Jo seuraavana keväänä koettiin ensimmäinen riita Aino Acktén lähtiessä ovet paukkuen.<br><br>Suomalaiseksi Oopperaksi nimensä vaihtanut yritys oli koditon, kunnes venäläinen Aleksanterin teatteri Suomen itsenäistyessä jäi valtiolle. Teatteri luovutettiin Oopperalle oman talon valmistumiseen asti - siihenhän voisi kulua kymmenenkin vuotta.</article>
</section>
<section>
	<h2>1920-luku</h2>
	<article>Fazer oli kiinnostunut tanssista, ja 1922 Oopperan yhteyteen perustettiin baletti. Se jatkoi George Gén johdolla venäläisiä balettiperinteitä ja aloitti Joutsenlammella, josta on tullut koko laitoksen eniten esitetty teos. Vuonna 1924 esitetystä Pohjalaisista tuli suurmenestys, mutta silti Oopperan rahat loppuivat 1925. Ovet pysyivät kiinni, kunnes seuraavana vuonna tuloja alettiin saada raha-arpajaisista.<br><br>Oopperassa elettiin ajan hermolla ja nähtiin modernejakin oopperoita, kuten jazzhenkinen Jonny alkaa soittaa. Siihen asti suurimpana saavutuksena pidettiin vuoden 1929 loisteliasta Turandotia, jossa tähtenä säteili Hanna Granfelt.</article>
</section>
<section>
	<h2>1930-luku</h2>
	<article>Suuren talouslaman lonkerot ulottuivat Suomeenkin ja Ooppera kärsi yleisöpulasta. Kuulijoita houkuteltiin useilla näyttävillä opereteilla, kunnes taiteelliseksi johtajaksi tullut Armas Järnefelt halusi lopettaa ne sekä baletin. Vastalausemyrsky sai johdon perääntymään mutta George Gé ja baletin tähdet Lucia Nifontova ja Arvo Martikainen lähtivät ulkomaille. Järnefelt oli onnistunut toteuttamaan pienissä tiloissa suurteoksia kuten Parsifal ja Jumalten tuho, mutta päätti erota. Kapellimestarina jatkoi värikäs persoona Leo Funtek, balettia luotsasi Alexander Saxelin.<br><br>Fazer jäi ansaitulle eläkkeelle 1938 ja johtoon tuli Aino Ackté. Hän toi Oopperaan uusia tuulia ja vauhtia, mutta rahat eivät riittäneet ja jälleen Ackté joutui eroamaan.</article>
</section>
<sectio>
	<h2>1940-luku</h2>
	<article>Ooppera selviytyi baritoni Oiva Soinin johdolla vaikeasta sota-ajasta. Vaikka pommitukset vaurioittivat taloa, ja laulajia ja tanssijoita joutui sotaan, esitykset jatkuivat. olihan baletilla ohjelmistossa Sylfidit, jossa on vain yksi miesrooli. Tanssilla ja laululla viihdytettiin sotilaita, ja kokonainen Carmen-esitys lähti rintamakiertueelle.<br><br>Pulaa oli kaikesta, lavasteita tehtiin pahvista ja kankaat kierrätettiin, mutta yleisö janosi viihdykettä ja katsomot täyttyivät. Jo 1946 baletti lähti ulkomaille ja esitti Joutsenlammen Tukholmassa, jonne neljä vuotta myöhemmin ooppera vei Pohjalaisia. Tulevaisuuteen tähdättiin perustamalla balettikoulu.</article>
</section>
<section>
	<h2>1950-luku</h2>
	<article>Vuoden 1952 merkittävä tapaus oli Helsingin olympialaisten lisäksi kaikkien aikojen suosituimman suomalaisen baletin synty. Pessi ja Illusia sai kantaesityksensä oopperataiteilijoiden kiertueella, joka vei Alfons Almin johdolla monena kesänä oopperaa ja balettia ympäri Suomea. Levoton vuosi 1956 oli Oopperalle tasaisen kehityksen alkua, sillä nyt ylläpitäjäksi tuli säätiö ja valtio oli vahvemmin mukana tukemassa. Uudeksi nimeksi tuli Suomen Kansallisooppera.<br><br>Kansainvälinen toiminta oli vilkasta, Pohjoismaiden lisäksi vierailtiin Leningradissa, ja Helsinkiin tuli suurille ooppera- ja balettijuhlille joka kevät tähtivieraita idästä ja lännestä. Kapellimestareina vaikuttivat Jussi Jalas ja Ulf Söderblom, balettia palasi johtamaan George Gé.</article>
</section>
<section>
	<h2>1960-luku</h2>
	<article>Alfons Almin aika alkoi 1960, taiteellisena johtajana ja neuvontajana oli Tauno Pylkkänen. Suuri parannus oli oman orkesterin saaminen, tähän asti oli oopperassa soittanut oman toimensa ohella Helsingin kaupunginorkesteri. Nyt päästiin harjoittelemaan kunnolla ja taso kohosi. Laulajajoukko oli huikea: tenorit Veikko Tyrväinen ja Pekka Nuotio, baritoni Usko Viitanen, sopraano Anita Välkki ja monta muuta monipuolista laulajaa. Tällä joukolla kehdattiin lähteä ulkomaillekin, mutta vielä enemmän matkusti baletti, joka kiersi sekä Yhdysvallat että Etelä-Amerikan.<br><br>Kotimainen oopperataide sai vauhtia 1967 kun Aarre Merikannon Juha lopultakin pääsi näyttämölle ja Pylkkäsen Tuntematon sotilas keräsi suuria yleisöjoukkoja.</article>
</section>
<section>
	<h2>1970-luku</h2>
	<article>Kun Juhani Raiskinen lähti vetämään oopperaa 1973, alkoi vauhdikas vuosikymmen. Nyt tehtiin musiikkiteatteria, suosittiin uusia teoksia ja muututtiin koko kansan oopperaksi. Viimeiset kiusaukset sai valtavan suosion ja Punainen viiva toi tavalliset ihmiset oopperaan. Viimeisiä kiusauksia ja Punaista viivaa vietiin myös ulkomaille ja vierailut huipentuivat New Yorkiin.<br><br>Johdosta eläkkeelle jääneen Alfons Almin johdolla alettiin hankkia uutta oopperataloa ja 1975 saatiin tontti ja päästiin julistamaan arkkitehtikilpailu.</article>
</section>
<section>
	<h2>1980-luku</h2>
	<article>Alfons Almin sitkeä työ tuotti tulosta ja 1986 alkoi uuden oopperatalon rakentaminen. Muuttoon alettiin valmistautua Ilkka Kuusiston ja Jorma Hynnisen johdolla. Ohjelmaan tuli klassikoita, joista Figaron häät ja La traviata jatkavat edelleen. Kotimaistakaan oopperaa ei unohdettu, uutena tärkeänä oopperasäveltäjänä nousi esiin Einojuhani Rautavaara.<br><br>Talossa oli toimittu pitkälti oman ensemblen voimin, nyt yleisölle tarjottiin taas enemmän vierailijoita, kuten Karita Mattila, Soile Isokoski ja Monica Groop. Baletin johtoon tuli Doris Laine ja baletti jatkoi vilkkaasti ulkomaanvierailuja.</article>
</section>
<section>
	<h2>1990-luku</h2>
	<article>Johtoon valittiin Martti Talvela, mutta hänen kuoltuaan Kansallisoopperan sai viedä uuteen taloon Walton Grönroos. Baletissa alkoi Jorma Uotisen kausi.<br><br>Talon valmistuminen viivästyi, ja avajaisiin suunniteltu Sallisen Kullervo käytiin kantaesittämässä Los Angelesissa. Oopperatalo otettiin käyttöön 1993, samalla orkesteri, kuoro ja baletti laajenivat, ja siirryttiin kerralla kansainväliseen kokoluokkaan. Nyt päästiin aloittamaan suurhanke Ring Götz Friedrichin ohjauksessa, ja uuden vuosituhannen alkaessa Wagnerin jättiläisteos saatiin lopulta kokonaan näyttämölle.</article>
</section>
<section>
	<h2>2000-luku</h2>
	<article>Juhani Raiskinen oli palannut johtoon 1997, ja 2002 työtä tuli jatkamaan Erkki Korhonen. Nähtiin suuren luokan musiikkiteatteria, kun Peter Sellars vieraili ohjaamassa Kaija Saariahon kaksi oopperaa ja Dario Fo teki hulvattoman Matkan Reimsiin.<br><br>Mikko Franck valittiin ylikapellimestariksi ja sittemmin myös taiteelliseksi johtajaksi. Pääjohtajaksi tuli Päivi Kärkkäinen, baletin johtoon tuli Dinna Bjørnin kauden jälkeen Kenneth Greve. Nyt oopperaesityksiä alettiin viedä entistä enemmän myös muualle Suomeen ja välittää radiossa ja televisiossa. Aino Acktén, Edvard Fazerin ja muiden pioneerien rohkeasta alusta oli sadassa vuodessa kasvanut suomalaisen musiikin lippulaiva. </article>
</section>
</body>
</html>
